[ELŐSZÓ]

Értékőrzők…

A történelmi idők emberei még szigorú vallási és erkölcsi rend szerint éltek, harmóniában a természettel. Nem tanulták, nem vizsgáztak belőle, hanem a szükség alakította a mindennapok szabályrendszerét. Közösségtudatuk – hiszen életük minden percében egymásra voltak utalva-, olyan mélyen gyökerezett, hogy természetes volt, mint a tiszta levegő, amit beszívtak.

Nem volt ez másképpen Vásárosbécen sem. A Zselic ölelésében élték nehéz, de tartalmas és teljes életüket. Volt ideje a munkának, a vetésnek, aratásnak, a gulya kihajtásának, de megvolt az ideje hitük és örömeik megélésének is.

Különösképpen megtartó ereje volt a faluközösségnek a kövesút kiépítése előtt, hiszen sok esetben csak egymásra számíthattak. A rokoni, komasági, jószomszédi kapcsolatok - ha nem is töretlenül-, de támogató segítséget jelentettek a megpróbáltatások idején és örömtelibbé tették az ünnepeket.

Hogy tudták-e akkoriban, mekkora értékeket őriznek? Talán egyesek igen, de a legtöbben „csak” megélték elődeik öröksége mentén a teljességet. Aki viszont kénytelen volt elhagyni ezt a varázslatos kis települést, azóta is érzi hiányát, visszavágyik.

2017 óta, minden évben megrendezésre kerül az „Elszármazottak találkozója” rendezvény, ahol összeér múlt és jelen. Az egykor és most is itt élők között erősödő kapcsolódás tapasztalható, ez hívta életre könyvünket is.

Az idős generáció mesél nekünk arról, a sokszor megpróbáltatásokkal teli, mégis inkább tündérvilágról, amiben kicsi gyermekként éltek. Biztosan sok emléket megszépít az idő, voltak viharos korszakok, de Vásárosbéc közössége erős maradt. Érdekes, hogy az elbeszélésekben inkább az örömteli események kerültek kiemelésre, és sokan ugyanazokról, a közösségben kiemelkedő szerepet betöltő személyekről tettek említést.

Mostanra már tanuljuk a közösségi létet, fejlesztését, megóvását. Mert sajnos a hiánya ráébresztett mindenkit, hogy enélkül nincs teljes élet és nincs gazdasági fejlődés sem. Fejlődünk. Igyekszünk. Meghallgatjuk az időseket. Őrizzük és a jövő számára is megmentjük értékeinket….

[SZERZŐ: Bánki Eszter]

[CÍM: Régi idők szép emlékei]

Szüleim, Nagy József és Lieber Julianna, hárman voltunk testvérek. Édesanyám a katolikus iskolát takarította. Reggel korán elment, télen tüzet rakott, mire jönnek a gyerekek, jó meleg legyen. Volt olyan gyerek, aki messziről járt iskolába. Eldobálta a havat, megszórta hamuval a járdát, hogy ne csússzon. Utána jött haza, minket a bátyámmal útnak indított, a nővérem segített neki. Mi is oda jártunk iskolába, Graffits Lajos volt a tanító. Sokáig egyedül tanította a faluból és a hozzátartozó pusztákról érkező gyermekeket. Akkor még büntetés volt a térdepeltetés, sarokba állítás. Nagyon szép lugas volt az iskolaudvarban, ott kellett megtanulni a leckét, amit a tanító ki is kérdezett. Így lettünk tanítva rendre, szorgalomra, köszönet érte! A felső tagozat elkerült a református iskolához, mert nagyon sok volt a gyerek. Ott tanított a Martinovics Jolán néni. Mikor tanítóink idősek lettek, jöttek helyettük újak, volt, aki itt, nálunk kezdte pályafutását.

Édesanyám tartotta össze a rózsafüzér társulatot. Olyan németes ruhájuk volt, 1 cm-es rakással, leülni sem lehetett benne, nehogy össze gyűrődjön. A misét végig állták -külön a fiúk padsorától, mert ők is álltak, de ők tiszteletből az idősebbek felé-, majd hazaérve, az asztalra kifektetve gondosan csavarták fel a szoknyát és felakasztották a következő használatig. Édesanyám volt a harangozó is. Harangozott reggel, délben, este, tűz esetén, jégesőkor, halottakért, temetéskor. A felhők alakját is ismernie kellett, hogy időben harangozhasson a földeken dolgozóknak, hogy legyen idejük hazaérni a vihar előtt. Vasárnap csak akkor dolgoztak, ha jött az eső és szénát kellett gyűjteni. Ő is megöregedett, átadta a helyét másnak. 1935-1963-ig dolgozott szeretett falujában. 30 év szolgálat szép hosszú idő egy ember életében.

Édesapám földműves volt, ő is sokat segített az iskolánál. Voltak a faluban jómódúak is, de mi nem tartoztunk közéjük. Volt saját földünk, de hogy biztonságban maradjunk, béreltünk is hozzá, amin gazdálkodtunk. Voltak háziállataink is, sok volt velük a munka. Szüleim gyűjtögették a pengőt a földvásárláshoz faládába, akkor még nem volt bank. Aztán bejött a forint, csak azzal lehetett fizetni, és odaveszett minden. Kezdhették újra a gyűjtést. Talán szegényebbek voltak azok az erdélyiek, akik jöttek árulni portékáikat. Szigetvár messze volt, ezért sokan vásároltak tőlük kelméket, főleg nagylányoknak stafírungot. Jött a háború, ami megtizedelte a falut, sok fiatalt elvittek katonának. Volt, akinek sikerült hazajönni, volt, akinek nem. Itt maradtak özvegyek, árvák, idős szülők is. Összefogtak az emberek, mert ez nagy csapás volt minden családnak. Segítettek rokonok, barátok, idegenek, falubeliek, ahogy a többi faluban is. Volt, akinél maradt papa, nálunk is. Édesapámnak voltak lovai, ő szántott ahol szükség volt rá, az asszonyok csoportosan kapáltak, közben énekeltek, imádkoztak. Aratáskor apám kaszált, az asszonyok szedték a markot, összekötözték és kévébe rakták, mindenkiét sorba. Heinczéknek volt cséplőgépük, ők jártak minden házhoz csépelni ki a szemeket. Sok fiatal fogott össze, nehéz munka volt és nagy meleg hozzá. Szigetvárra vitték a malomba őrölni a búzát, jött haza a finom liszt kalácsnak és a kenyérliszt a dagasztáshoz. Ebből készült a búbos kemencében a langali meg a ropogós, finom kenyér.

Akinél volt mama, ott ők vigyáztak az unokákra, főztek, mi is kaptunk belőle. Ha más nem volt, kaptunk zsíros kenyeret cukorral, tudták, hogy éhesek vagyunk. Mikor az oroszok bejöttek, a nagyatádi soron mentek végig, onnan menekült el, aki tudott. Volt, aki a jószágát vezetve, volt, aki kis csomaggal indult neki az ismeretlennek. Így kerültek hozzánk Kiss bácsiék. Kicsi volt a házunk, de meleg és volt ahol lehajtsák a fejüket. A férfi borbély volt, amikor ez kiderült, ide jártak az orosz katonák borotválkozni. Akkor volt a nővérem nagylány és a tiszt megparancsolta nekik, hogy őt nem szabad bántaniuk. Éhesek voltak, sokszor vacsorát is kaptak tőlünk. Akkoriban vigyázni kellett a nőkre, beöltöztették a lányokat öregasszonyoknak, eldugdosták padlásra, pincébe, szalmába őket. Mikor vége lett a háborúnak, és béke lett, felszabadultunk. Erdőre jártak, fát vágni télire, lovaskocsival vagy szánkóval hozták haza. Volt a faluban egy zsidó boltos, jólelkű volt, mindenkinek adott hitelbe, amire nagy szükség volt, élesztőt, gyufát, petróleumot. Akkor még nem volt villany, petróleumlámpa égett a szoba közepén, az asztal fölött. Utcán és az udvarban viharlámpát használtak, hogy el ne fújja a szél. Lámpával jártak egymáshoz az emberek libatollat fosztani dunnába, párnába, gyapjút kötni kardigánnak, tutyinak, zokninak, kendőnek, kabát helyett. Fontak kendert, szőttek asztalterítőt, törölközőt, lepedőt, szövetet nadrágnak, zsáknak.

Messze voltunk a várostól, de szinte mindenünk megvolt. Posta és postás, községháza, kisbíró, aki minden fontos hírt kidobolt, tejcsarnok, bolt, kocsma, ács, kőműves, mezőőr, kanász, csordás, fűrésztelep, téglagyár, kenderáztató, pálinkafőző, kútásó, kovács, bognár, kötélgyártó, asztalos. Volt a faluban egy bába, ő segítette a szülő anyákat. Akkoriban nagy falu volt Vásárosbéc, a környező falvakból is jöttek érte. Lorencsics Annus néni varrónő volt, nagyon szép ruhákat készített, hozzá jöttek a lányok menyasszonyi ruhát varratni. A németeket kitelepítették, nagyon sok családnak el kellett menni. Nehéz volt mindenkinek, sírt aki elment, sírt aki itt maradt. Sok család szétszakadt, szétszórta őket a nagyvilág, ki merre talált helyet. Van, aki jó módba került, de hazájához hű maradt, mert ide kötötte az ifjúsága. A kitelepítettek helyére hoztak másokat, nekik is el kellett hagyni az otthonukat. Nehéz volt mindenkinek, új emberekkel barátságba kerülni, együtt élni.

Aztán jött a téeszesítés, az megint felforgatta a falut, több barátból ellenség lett. Sokan elkeseredtek és inni kezdtek. Lassan elkezdődött az elvándorlás és egyre kevesebben maradtak itt.

Nem csak hétköznapjaink, ünnepeink is varázslatosak voltak. Karácsonykor végig jártuk a házakat -mindegy melyik család milyen vallású volt-, vártak ránk. Hatan-heten betlehemeztünk, szép karácsonyi énekekkel. Cukorrépából főzték a melaszt, abból készült a szaloncukor, fényes papírba csomagolták és a fára aggatták a gyertyákkal együtt. Úrnapi körmenetkor fából készült oltárt készítettek az emberek, nagyon szépek voltak a temérdek virágtól roskadozó, ünnepi sátrak. Rendszeresen voltak vásárok, ami nagy ünnep volt. A hársfákkal borított vásártéren szinte mindent lehetett kapni. A környéken nem volt kirakodóvásár, sátrakban árulták a ruhaanyagot ( kékfestő vászonból készültek a ruhák, kötények, kendők), szép csipkét függönynek, vasedényt, cserépedényt, szerszámot bőrből, kenderből kötelet. Állatvásár is volt, lovat, tehenet, disznót, malacokat, birkát, libát, kacsát is kínáltak. Vásárfiának kaptunk bábbabát, bábcsikót, édes márcot.

A mulatságokban volt zene és tánc. Trombitán játszott Kovács Lajos bácsi, cimbalomnál Mester Gyuszi, Jung Tóni bácsi. Sokat és keményen dolgoztak az emberek, de megvolt az ideje az önfeledt örömnek is.

Talán lesz még, aki megtölti szeretettel ezt a kis falut, amit én is nagyon szeretek, hiába sodort el a szél, a szívem mindig itt maradt.

[SZERZŐ: Nagy Kálmánné sz. Lieber Magdolna]

[CÍM: Emlékképek egy faluról]

A Szigetvári Zrínyi Miklós Gimnáziumban érettségiztem. Ezek az évek a jövőmet is meghatározták. Mindezt szüleim, tanáraim és kollégiumi nevelőim bátorításának, segítségének köszönhettem. Tőlük olyan útravalót kaptam, amely képessé tett arra, hogy a jövőmet önállóan alakítsam. Véglegessé vált számomra a gondolat, hogy a pedagóguspályát választom élethivatásul.

1964 szeptemberében a nővérem (aki tanító volt) tudomására jutott, hogy a szigetvári járásban két betöltetlen álláshely van, Gyűrűfűn és Vásárosbécen képesítés nélküli nevelők számára. Mecséri Lajostól, a művelődési osztály vezetőjétől lehetőséget kaptam, hogy választhatok a két hely közül. Vásárosbécre jelentkeztem, mivel a kollégiumban két társam is e faluból származott: Bali Magdolna (később szigetvári tanár) és Hegyi Mária.

Szeptember 8-án kezdhettem el a tanítást. A kezdő fizetésem 880 Ft volt. A lakhatásomat a katolikus templom udvarában található épületben oldották meg. A szolgálati szobám egy épületben volt a tanteremmel. Az utcafronti szobában folyt a tanítás, amely hagyományos iskolapadokkal volt berendezve. Középen előtér fogasokkal és cipőtárolóval. A hátsó részben levő szobám berendezése iskolai bútorokból: egy szekrényből, egy asztalból, két székből, valamint egy vaságyból és egy (rózsamintás) asztali tűzhelyből állt.

Az életvitelemet tekintve teljesen önellátó voltam. Érkezésem is különleges volt az útviszonyok miatt. Simon Kálmán tanácselnök lovas kocsit küldött értem. Pandúr Ferenc volt a kocsis, útközben sokat beszélgettünk. Zavarban voltam, amikor beérkeztünk a faluba, megpakolva a szükséges háztartási eszközökkel, „mint a búcsúsok”. Elhaladtunk a kocsma mellett, ahol sokan kugliztak. Még a játék is abba maradt egy kis időre a látottak miatt. Bali János bácsiék családja segítette a beilleszkedésemet, mindenben támogattak, segítettek. Sokszor aludtam náluk, ha szükséges volt.

Berendezkedtem, igyekeztem otthonossá tenni a szobámat. Az első napokban a felső tagozatos „csibészek” próbáltak ijesztgetni, de Kreidl Endre, aki tekintélyes lakója volt a falunak, védelmébe vett. Felnéztek rá a fiatalok is, meggyőzte őket arról, hogy ez nem helyes cselekedet.

Az első tanítási nap felejthetetlen lett számomra. Némi izgalommal mutatkoztam be a gyerekeknek, akik fegyelmezetten és örömmel vártak. Utána a legnagyobb természetességgel folytattuk a szervezési és az egyéb ránk váró feladatokat.

Kezdetben nem volt könnyű a helyzetem, tekintettel fiatal koromra (18 éves múltam), tapasztalatlanságomra, képesítésem hiányára, és arra, hogy hiányzott a megfelelő szakmai segítség. Munkámban szinte csak az ösztöneim vezettek. A nővérem segített jó tanácsokkal: heti terv írása, órarend, a napló vezetése, óravázlat stb.. Nagy bátorság volt részemről ekkora felelősséget vállalni. A körzeti iskola a közlekedés miatt nehezen volt elérhető, az utat csak gyalog lehetett megtenni. A felső tagozatot tanító iskolavezető, Matisa Gyula is új volt a faluban, Pécsről érkezett, segítségére nem számíthattam. A település elzártsága miatt a kapcsolatteremtés nem volt egyszerű a magyarlukafai és a somogyhárságyi iskolával.

A szüleimhez, Szulimánba hetente gyalog jártam haza, és tettem meg a több mint 10 km-es távolságot, oda-vissza földúton, Vásárosbéc – Magyarlukafa – Somogyhárságy – Antalfalu – Szulimán útvonalon. Szombat délután indultam haza, hétfő délelőtt érkeztem vissza, ugyanis délután volt a tanítás. Ez a beosztás Matisa Gyula kérésére történt, amit a felettesek engedélyeztek. Egyébként csak egy tanévet tanított itt, év végén elhelyezték. De fiatal voltam és lelkes, a falu lakóitól tiszteletet és megbecsülést, sok segítséget kaptam, a gyerekektől szeretetet. A felsősöktől barátságot. Gyakran helyettesítettem náluk, az órákon fegyelmezettek voltak. A 8. osztályos Beke Gizike és Kovács Juliska gyakran palacsintával vártak, és befűtöttek a szobámba, mire megérkeztem.

Karácsonyi Károly volt a körzeti igazgató. Hivatalból többször meglátogatott, elégedett volt a munkámmal, dicsért, tanácsokat adott. Egyik látogatásán feljegyezte: „Szeret tanítani, jó pedagógus lehet, lesz belőle.”. Egy délelőttöt az iskolában töltött Graffits Lajos, a művelődési osztályról, akit rokoni szálak is fűztek ide. Én tanítottam az unokahúgait. Édesapja, idős Graffits Lajos is itt tanított sok éven át.

Az iskolában és a templomban Nagy Juli néni volt a takarító és a harangozó is egyben. Palcsi Rézi nénivel pártfogásukba vettek, és igyekeztek pótolni a szüleimet. Sok időt töltöttem velük, gyakran náluk vacsoráztam. Juli néni unokája, Varga Magdus ebben az évben a nagyszülőknél lakott, megengedték neki, hogy nálam aludjon, hogy ne legyek egyedül. Magdi nagyon érdeklődő, szórakoztató társam volt. Lassan megismerkedtem a közelemben lakókkal: Lenczl, Beke, Puskás, Fürnstein, Lorencsics, Oganov, Mester és Bankó családokkal, majd a tanítványaim szüleivel és a falu lakóival. Simonné Bözsike postamester sokat segített abban, hogy fontos esetben 4 óra után is használhattuk az egyetlen telefont. Bali Jani bácsi kovácsműhelyében is időztem, sokat köszönhettem az egész családnak, úgy bántak velem, mint a lányukkal. Rádóczi Rozi néni, az egyik tanítványom nagymamája csak úgy szólított: „Tanító kisasszony”. Joó Jóska bácsi, a versíró a tanévzárókra a diákok kérésére szívesen írt alkalmi verseket. Ő írta az esküvőmre a kikérőt, amelyet a mai napig őrzök.

Hogy milyen emberek éltek ezekben a falvakban? Erről sokat tudnék beszélni. November elején az úton hazafelé óriási zápor ért el, Antalfaluig már bőrig áztam. Észrevett egy idős néni, későbbi tanítványom, Golobics Józsi nagymamája, nem ismert, mégis behívott. Rám parancsolt, hogy azonnal öltözzek át, mert megbetegszem. Hozott a saját ruháiból, és átöltöztetett. Csak hétfőn derült ki, amikor visszavittem a ruháit, hogy ismerte a szüleimet, mert Szulimánba jártak az állomásra. Megköszöntem a segítségét, azóta sem felejtem el.

1965-ben felvettek a Pécsi Tanárképző Főiskola magyar - történelem szakára, levelező tagozatra. Tanulmányaim miatt megváltozott az órarendem, mert egy évig szorgalmi időben minden hétfőn Pécsre kellett utaznom konzultációra ami a közlekedés miatt nem volt egyszerű. Kora hajnalban a Patkó Mari néniék háza előtt, a villanyoszlopnál volt a gyülekező az utazóknak. Rohán János postás lámpával várt ránk, elöl ment és világított, így indultunk libasorban utána Somogyhárságyra, a buszmegállóba. Öltözék: gumicsizma, védőruházat (a fröcsögő sár ellen). A szélső házban lakó jóindulatú Gayerék biztosítottak egy kamrát, ahol rendbe szedtük a ruházatunkat, és ott hagyhattuk a dolgainkat a visszaérkezésig. Buszra szálltam Szigetvárig, majd vonattal utaztam Pécsig. A postás itt vette át a postai küldeményeket, óriási terhet cipelve vitte vissza a faluba és a környező pusztákra.

A második évben Németh András tanár költözött át Somogyhárságyról, és tanította a felsősöket. Ekkor konzultációkra már csak háromhavonta utaztam, ilyenkor ő helyettesített.

Kezdetektől részt vettem a falu életében, a felnőtteknek légoltalmi tanfolyamot vezettem. Tanítványaim a téli időszakban színdarabot adtak elő. Először csak az alsósok, Lenzl Józsi és Magdi főszereplésével, de minden tanuló részt vett az előadáson. Örömmel tanulták meg a szerepüket, nagy sikert arattak. A második évben a felsősökkel közösen szerepeltek egy mesedarabban. A szülők büszkék voltak gyermekeikre. A gyerekek tanítás után is szívesen jöttek hozzám. Minden lehetőséget kihasználtunk, ha esett a hó, gyakran szánkóztunk a volt vásártéren. Szabadidőben diafilmeket néztek együtt a kicsik és a nagyok.

A faluban ebben az időben egy televízió volt a református templom melletti iskolában, ahova bárki eljárhatott. A nagy sár miatt nem volt egyszerű átjutni az utca túloldaláról.

Hivatalos voltam néhány esküvőre is. (A hagyományos lakodalmi szokások más írásokból már ismertek.)

A faluban ismerkedtem meg Ingola Istvánnal, akivel egy év után, 1965. december 5-én házasságot kötöttem Szulimánban. Béci szokás szerint egy hét múlva „Kisvendégség”-et tartottunk Vásárosbécen a férjem rokonaival. Előtte egész héten folyt a készülődés. Szombaton és vasárnap volt a mulatság, hétfőn a „Banyabál” a segítőknek.

Mikor gyermeket vártam, Wéberné Bözsivel gyalog mentünk Somogyhárságyra terhesgondozásra. A körzeti orvos, dr. Fodor Miklós sürgős esetben lóháton érkezett a faluba. Hetente a tsz zetorja hozta a rendelésre Deák Rózsi nénivel, a védőnővel, aki egyben szülésznő is volt.

1967 januárjában megszületett a fiam. A kórházból Szulimánig vonattal, onnan a férjem szénával bélelt lovaskocsival vitt bennünket haza a megfagyott jeges úton.

Közben a főiskolai félévi vizsgáimra is készültem. Nagyon sokat segítettek a szemben lakó Lenczliék, Tercsi és az anyósa, Mári néni, aki több héten át kis lábaskában hozott nekem ebédet. Mindennapos volt nálam, vasalta a pólyahuzatokat, pelenkákat, mindig azt mondta, hogy én csak tanuljak.

A családalapítás után az egész ház a mienk lett, a tantermet átköltöztették a katolikus templomba, később ott tanítottam. Még a kötelező tüdőszűrésre is ott került sor.

Csak három évet töltöttem Vásárosbécen. 1970 szeptemberében szaktárgyaim tanítása miatt áthelyeztek Somogyhárságyra. Helyettem az alsó tagozat tanítását Lutz László vette át.

Később, a kövesút elkészülte után a felső tagozatosok már a körzeti iskolában tanultak, itt sok béci gyereket is tanítottam. A három év felejthetetlen számomra, amit a világtól elzárt faluban töltöttem, a 18 éves kislányból itt váltam felnőtté, alapítottam családot.Örökre szívembe zártam az akkori lakóit.

[SZERZŐ: Ingola Istvánné sz. Funtig Anna]

[CÍM: Az én kis történetem.  ]

Kányafán laktunk, ott is születtem, onnét jártam az első két osztályt. Van egy nővérem Bözsi, ő a nyolc osztályt innét járta. Hobor Sándor tanító bácsi tanított bennünket. Kányafáról gyalog jártunk az iskolába, kb. 2, 5 km volt az út . Volt egy szomszédunk, onnét is jöttek velünk iskolába a gyerekek. Mindig voltak háziállataink, tyúkok, kacsák, disznók és tehenek A szüleim sokat dolgoztak Édesapám ács volt és zenész. Édesanyám a tejtermékeket vitte eladni, túrót, tejfölt. Minden szerdán gyalogosan ment Kadarkútra, kosárral a fején és a földeken is dolgozott.

Az ötvenes években a tehenekkel művelték a földjeiket, szántottak és a további munkákat végezték. Később, mikor Tsz lett, akkor kocsiztak a tehenekkel, szállítottak a kocsival szénát, hordtak haza kukoricát, krumplit. Később édesanyám is a Tsz-be járt dolgozni. A nagyszüleink is velünk éltek halálukig, nekik is megvolt a feladatuk, ők is sokat dolgoztak. Szép helyen laktunk, közel volt az erdő, édesanyámmal sokat jártam gombát szedni. Én az aratásokra csak gyermekkoromból emlékszem, mert abban még nem dolgoztam. Szerettem, mert sokan voltunk az ebédnél, ugyanúgy a szüreteket és a disznóvágásokat is, gyermekként jó volt a felnőttek között.

A tél az mindig hosszú volt, sok hó esett és hideg volt, nem úgy, mint manapság. Nagyon szerettem szánkózni és a Karácsonyt is nagyon szerettem. Mi gyermekként mindig kaptunk valami kis csekély ajándékot, de nagyon örültünk neki, főleg a Karácsonyfának. A díszítés konzum szaloncukor volt és kis alma és dió volt be csomagolva ezüst papírba, szóval szép volt az én számomra.

A téli estéken a szomszédékkal összejártunk beszélgetni, sőt még bécra is lejártunk a szüleim barátaihoz. Vihar lámpával mentünk, volt, hogy ők is jöttek. Nagyon szerettem hallgatni a felnőtteket a régmúltról meséltek. Sajnos édesapám a második világháborúban 3 évig volt orosz hadifogoly.

A nagyszüleim halála után 1961-ben beköltöztünk Bécra, örültünk, hogy bevezették a faluba a villanyt. Szombatonként az utcát kellett összetakarítani és a járdát, meg az udvart is, mivel jött a vasárnap. Fontos volt, hogy tiszta legyen az utca és a ház körül. Természetesen bent a házban is kellett takarítani, fel kellett sikálni a konyhát és a szobákat felmosni és mindazt, ami még volt.

Az általános iskola befejezése után a nővérem és én is az erdészetbe mentünk dolgozni. Szerettünk oda járni, jó kis csapattal dolgoztunk. Munka után a háztáji munkát kellett csinálnunk és volt egy hegyünk, ott is volt mindig mit tenni.

A szórakozásunk az volt, hogy szombat este moziba mentünk, alkalmanként volt bál, például Karácsonykor és Szüreti bál, Búcsúi bál, Szilveszteri bál. Vasárnap délelőtt templomba mentünk délután a barátnőkkel találkoztunk beszélgettünk és sétáltunk a faluban. Volt KISZ tagság, néha rendeztünk bált vagy volt egy lemezjátszó és arra táncoltunk. Voltunk társadalmi munkában a Tsz-ben.Ha egy fiatal pár házasodott nagy lakodalmuk volt, a faluból sokan voltak ott. Szép nagy templomi esküvő volt. Végig vonultak a falun, a férfiak vitték a tele borosüveget, rá volt téve egy perec és az utcai nézőket megkínálták vele és a perecet oda adták, úgy mondták: „perecet dobni”. A lakodalmas házhoz mentek nézőbe a falu lakói. Az esküvő után táncolni kellett az ifjú párnak, a gazdaasszonyok pedig kalács szeleteket osztogattak a nézőknek. Voltak a faluban jó humorú emberek, jó volt velük a bálban vagy lakodalomban lenni.

Szerintem nagyon jó szándékú emberek lakták a falut. Én 18 évig éltem itt, de azóta is rendszeresen visszajárok, mert itt éltek a szüleim és még hálaisten él a testvérem. Mindig szeretettel jövök. Köszönöm a felkérést és hogy betekintést tudtam talán adni a régmúltról a mi kis történetünkkel.

[SZERZŐ: Palcsi Istvánné sz. Kovács Júlia]

[CÍM: A világ közepe]

Az 1950-es évek végén történtekkel kezdem, amikor még iskolába sem jártunk. Unokatestvéremmel, akit ma Tóth Rózsika néven ismernek, egy vasárnapi ebéd után gondoltunk egyet és elindultunk Hedrehelyre búcsúba. Rózsika már egy- két héttel korábban járt ott a szüleivel rokon látogatóban, neki már nem volt ismeretlen az út. Gyuszipusztán és a nagyerdőn keresztül bandukoltunk, szerencsésen oda is értünk. Találkoztunk is a rokonokkal, vettek egy kis édességet nekünk és mi azzal elindultunk haza.

Erősen alkonyodott már, szerencsénkre elkerült bennünket egy lovaskocsi aki éppen Bécre tartott. Megismertek bennünket és hazavittek. Közben beesteledett, a fél falu keresett bennünket. Nem emlékszem, hogy büntetést kaptunk-e, vagy örültek, hogy épségben előkerültünk. Aztán kicsit később megismételtük a kiruccanásunkat, csak másik irányba, akkor a Dióspusztai búcsúba indultunk el. Volt 10 Ft-om, vettünk 5-5 Ft-ért egy - egy babát és igyekeztünk haza. Ez szerencsére nem tűnt fel senkinek, mert mindegyikőnk családja azt hitte, hogy a másiknál játszunk.

Eltelt pár év. Imádtam a vasárnapokat, nagyon tartalmasak voltak. Délelőtt misére mentünk, ahol édesanyám volt a kántor. Megtanult harmóniumon játszani (de tudott még citerálni és tangóharmónikázni is), 37 éven keresztül csinálta. Nagyon sokan ismerték a környéken, Patkó Mária néven, mókás, vidám természeténél fogva.Fiatal korában sok színdarabot játszott a falu kultúrházában, Puskás Józsi bácsira, Hegyi Józsi bácsira személy szerint emlékszem. Mindig nagy sikerrel játszottak, volt, hogy sok katona is ült a nézőtéren, a darab végén hatalmas tapssal éltették az anyukámat. A szereplési kedve nem halványult idős korára sem, hisz Peter Flick kérésére elvállalt egy forgatáson való szereplést, amit Sastéten csináltak.

Vasárnap délutánonként, a Povolni-kocsma udvarán a férfiak gyakran rendeztek kugliversenyt, ahova a testvérem is mindig be-benézett és mindig sikere volt, többször megnyerte az első díjat (pl. csillárt) és én nagyon büszke voltam rá. Verseny után moziba mentünk, 1,50 Ft volt a jegy, amit mindig a bátyámtól kaptam.Ahogy bevezették a villanyt, megjelent az első TV a faluban, Mester Gyuláéknál, akik akkor a boltot vezették. Mi gyerekek sokat jártunk hozzájuk filmet, mesét nézni. Közben az italboltba is vásároltak egy TV-t, akkor már odajárt a falu apraja- nagyja. Emlékszem a Kakukk Marci sorozat ment, egy részt sem hagytunk volna ki, mint egy moziban, annyian ültünk a képernyő előtt.

Az idő múlásával tinédzserkorba léptünk, akkor még sok fiatal volt a faluban, nagyon jól megvoltunk egymással, nem volt klikkesedés. Mindenki KISZ - tag volt, fizettük a tagdíjat, minden vasárnap délután együtt szórakoztunk, ráadásul élő zenére. Tarró Gyuszi tangóharmónikázott, Borsi Imre, ki Széplakról jött minden vasárnap, ő dobolt. Nagyon jó hangulatot varázsoltak minden alkalommal. Egy idő után Gyula elköltözött Kaposvárra és megszűnt a zenélés. Mi azonban nem adtuk fel, a KISZ tulajdonában levő lemezjátszóval (amire nagyon vigyáztunk), folytattuk a szórakozást. Iskolai éveim is csodálatosak voltak, remek tanárokkal, akik közül kiemelném Németh Andrást, Bandi bácsit, aki nagyon sokat tett a fiatalokért. 1968-ban elkerültem Szigetvárra gimnáziumba, kollégista voltam, még nem volt a faluban buszjárat. Ha hétvégén otthon voltam, hétfőn reggel gyalog mentem Somogyhárságyra, a buszra, Rohán János bácsi postással. Az otthonmaradt fiatalokkal továbbra is szoros kapcsolatot tartottam. Nagyon szerettem Vásárosbécet és még ma is. Nekem ez a kis falu adta a boldog gyerekkort, s még ma is nekem a világ közepe.

[SZERZŐ: Illés Jánosné sz. Jakab Mária]

[CÍM: Vilma néni disznótoros vacsorája]

Üstház a ház előtt, készült a sok finomság. Estére vacsoravendégeket is hívtak. Én a szüleimmel szintén részt vettem a vacsorán. Egyik vendég Balogh Géza a Községi Hivatal munkatársa volt, aki Dióspusztáról járt dolgozni Vásárosbécre. Elkezdődött a vacsora, a férfiak már jó hangulatban iszogattak, beszélgettek. Az egyik segítő egy nagyon vidám, tréfát kedvelő asszony /Jakab (Piri) Kálmánné szül. Patkó Mariska néni volt. A vacsora alatt kiment az üsthöz és mindkét tenyerét alaposan bekormozta. Visszatérve a vacsora asztalhoz helyet foglalt Balogh Géza mellett és beszélgetés közben megsimogatta Géza bácsi mindkét arcát a kormos kezével. Géza bácsinak fogalma sem volt, hogy ő lett a \"fekete ember\". Egy jó vártatra haza indult Dióspusztára, természetesen kormos arccal. Nagyon hideg volt aznap este, jól átfázott, elfáradt hazáig és amint belépett a házba egyből lehuppant a padra és azon nyomban elaludt. Reggel a gyerekei vették észre az alvó férfit és nagy kiabálással rohantak az édesanyjukhoz:

- Anyu! Itt alszik egy ember! Édesanyjuk, amikor kiment, bizony neki is kellett egy-két perc mire feldolgozta a látványt: - Ez bizony nem idegen ember, az apátok alszik itt! A gyerekek bizony váltig állították, hogy az az ember, nem az ő apjuk.

[CÍM: A maszkások megtréfálása]

Hajdan még Vásárosbécen sem volt aszfaltozott út, így az időjárástól függően sarat is kellett taposni. Ehhez jó szolgálatot tett a faklumpa, amit a hideg időszakban kötött gyapjúzoknival viseltek. Ha bementek az emberek valahová, akkor az ajtó előtt kiléptek belőle, így zokniban léptek a házba, hogy ne vigyenek sarat a lakásba. Természetesen a maszkások is abban mentek a disznóöléses házhoz, és ők is kívül hagyták a klumpákat. Odabent bekapcsolódtak a vacsora körüli vigadalomba, aztán amikor haza indultak volna, sehol sem találták az ajtó előtt hagyott klumpáikat. Hiába keresték az éjszakában, sehol sem találták, így kénytelenek voltak zokniban haza menni. Másnap ismét keresni kezdték a lábbeliket és nagy sokára, disznóöléses háztól két háznyira, a harangláb mellett leltek rájuk.

[CÍM: Disznóvágás Nagy Ferencéknél (anyai nagymamámék)]

A disznóölés napján kora hajnalban, még sötétben, gyülekeztek a rokonok, a szomszédok, akiket a házbeliek pálinkával kínáltak. A gyerekek számára izgalmasnak ígérkezett ez a nap. Miután leölték a disznót, kezdődhetett a pörzsölés. A disznót búzaszalmával terítették be, majd meggyújtották. Nagyon szép sárgás-piros, magasba szálló lángja teljesen ámulatba ejtette a gyerekeket. Pörzsölés után a disznót megtisztították majd megkezdődött a feldolgozása. A háziasszony eközben a konyhában serénykedett, készítette a reggelit, ami ilyenkor hagymás sült vér volt. A vért a disznó leszúrásakor egy tálba fogták fel. Ebédre friss máj és zsíros kukoricakása, egy szelet sült hússal került az asztalra. Ebből a finomságból a szomszédoknak is vittek.

A disznó feldolgozása szinte egész nap tartott: a sonkák, a szalonnák elkészítése a sózóba, hurka és kolbász töltés, a zsírszalonna kisütése, aminek finom töpörtyű lett az eredménye. A konyhában már a vacsorát készítette a nagymama: húslevest, főtt húst, paradicsom szószt, sült húst, töltött káposztát, sült hurkát, - kolbászt. Mind ezekhez pedig ott volt a finom savanyúság: az uborka és a paprika. Végezetül pedig az elmaradhatatlan hájas pogácsa, ami olyan vastag és réteges volt, akár egy nyitott könyv. Vacsora idejére megjöttek a maszkások, akik úgy öltöztek be, hogy ne lehessen felismerni őket. Hoztak magukkal egy harmonikást is, ifj. Mester Gyulát. Kezdődhetett a zene, az éneklés és közben ki kellett találni, hogy melyik maskara alatt ki rejtőzik. Csak akkor vették le az álöltözetet, ha kitalálták, hogy ki van alatta. Ezután a maszkások is kaptak vacsorát és egy kis vörösbort. Addig maradtak ameddig csak akartak. Sokszor a hajnali órákig tartott a vidám disznótor. Nagyon jó volt, nagyon jó rá visszaemlékezni!

[CÍM: Vásárok]

Vásárosbéc híres volt a minden hónapban megrendezésre kerülő vásárokról. A vásár a falu déli részén, a nagy hársfák hűvösében zajlott. Az ország minden tájáról jöttek a vásározók, a ruha és bőrcipő, csizmakészítők, mézeskalácsosok, márc árusok, hurka -, kolbászsütők. Az állatvásáron is bőven volt miből válogatni. Reggeltől délutánig folyt az alkudozás. A helybeli parasztságnak ez a nap ünnepnek számított. Együtt töltötték a délutánt-estét, mindent megbeszéltek, jó hangulatban telt el a nap. A vásári napot zene, bál zárta. Gyerekként imádtam a nagyszüleimmel az árusok között nézelődni. Persze nagyon vártam a mézeskalács szívre, amit a nagymamám mindig megvett.

[CÍM: Szüreti mulatság 1958-1959.]

A falu lakói a szüretek befejezése után megünnepelték ennek a fontos munkának a végét, szüreti bált rendeztek. Zenészt fogadtak, lovaskocsis felvonulást rendeztek maskarásokkal végig a falun. Egy kocsit szőlővel díszítettek fel, másik kocsin ült a bíró és a bíróné, a következőn csinosan felöltözött legények és lányok utaztak, majd a szőlőcsősz, aki vigyázott a szőlőre, hogy el ne lopják. Aki a kocsiról lopott szőlőt azt a bíró elé vezették, aki valamilyen büntetést szabott ki a „tolvajra”. Az utolsó kocsin csak a fenékdeszka volt, ezzel utaztak a maskarások.

Ebben a társaságban én is ott voltam. Fiúnak öltöztem, bőrcsizma, csizmanadrág, kalap, alatta egy nagyon jó álarc ami teljesen eltakarta a fejemet és a nyakamat. Sokáig nem ismertek fel. A kocsi elé egy lovat fogtak, a fogathajtó Gulyás Márton volt. Indítani próbálta a lovat, de az egy árva lépést sem volt hajlandó tenni. Leugráltunk a kocsiról, erre a ló vágtába kezdett mi meg futottunk a kocsi után. Végre újra felültünk, de a ló ismét nem volt hajlandó elindulni. Az egész kezdődött elölről. Csak körülményesen értünk el a falu déli végéből a közepéig, a kocsma elé. Ott már vígan szólt a zene. Táncoltunk, mindenki nagyon jól érezte magát.

Ekkor megjelent a falu mókamestere Patkó Mariska néni, aki magával hozott egy kispárnányi liba tollat. A hónom alá tette és azt súgta, hogy a tömeg közepén „eresszem” ki a tollat. Én persze így is tettem. A tömeg szétrebbent mert a tollpehely nagyon tapadt mindenre, ruhára, hajra. Nagy zűrzavar keletkezett. Újra kocsira ültünk és elindultunk a falu másik vége felé. Az otthon maradt emberek a kapukban álltak, várták a vidám társaságot. Itt már a nagyobb fiúk lelopkodták a kiskapukat a kerítésekről és 5 – 6 házzal odébb elcserélték őket. Ezért persze senki sem sértődött meg, a gazdák később haza vitték a saját kapujukat. Amikor a felvonulás a végéhez ért levetettük a maskarákat, bevonultunk a kocsmába és folytatódott a táncmulatság. Éjfél előtt senki nem ment haza. Igazán jó mulatság volt!

[CÍM: 1953.]

A nevezetes Anglia – Magyarország futballmérkőzésről azért a faluban is hallottak. Akkor még nem minden háznál volt rádió, de az akkori boltos – Kislaki Sándor – a bolt ablakába tette a rádióját és a falu lakói együtt hallgatták a közvetítést a bolt előtt. Szurkoltak a magyar csapatnak. A meccset Szepesi György közvetítette, az eredmény 6:3 lett Magyarország javára.

[CÍM: Munkák a faluban]

Sok-sok egyéb munka és szokás élt még akkoriban a faluban, ami mára már nem, vagy alig-alig létezik és csak emlékként maradt fenn. A falubeliek télen összejártak beszélgetni, de ilyenkor is aktívan múlatták az időt. Az idősebbek mesélték a régi idők történeteit, az asszonyok közben szőttek, fontak, kötöttek. A téli hónapokban szőtték meg az egész évben használatos ruhadarabokhoz és a konyhában használt konyharuhákhoz, törölközőkhöz, hímes abroszokhoz szükséges anyagot. Azok a családok akik szőttek, fontak, meg is termelték a szükséges kendert. A megérett kendert levágták, kévébe kötötték és elvitték a kenderáztató tóba. Berakták a vízbe, nyomatékot tettek a tetejére, hogy az összes kévét rendesen ellepje a víz. 2 hétig is áztatták a kévéket, közben kétnaponta megforgatták. Amikor a külső szár már megpuhult, haza vitték és az udvaron megszárították. Száradás után megtörték, a szárak külseje lepattogott. Ezután következett a tilolás és fésülés.

Mára – a mosógépek megjelenésével – a mosás is alig jelent nehézséget, régen fáradtságos munka volt, és egy egész napot igénybe vett a család ruháinak tisztítása. A vizet az udvari gémeskútból kellett felhúzni és megmelegíteni. Fateknőben, hamus lúggal és házi főzésű szappannal mostak. A hamus lúg kimarta az asszonyok kezét. A vászonból készült ruhadarabok vastagok és kemények voltak, ezért nem volt könnyű és egyszerű a tisztításuk.

A kenyérsütés tudományára is kevesen emlékeznek már. Annak idején hetente sütöttünk kenyeret a kemencében, amit hajnalban fűtöttek be. A megdagasztott és megkelt tésztát szakajtóba porcióztuk, úgy vittük ki a kemencéhez, hogy aztán a sütőlapátra borítva toljuk be a kemencébe. 7 kenyeret sütöttünk, 6 nagyot és egy kicsit, valamint 2 – 3 langali is készült. Ezeket akkorára sodortuk ki, mint a sütőlapát és még a kenyerek berakása előtt, a kemence elejében sütöttük meg. Nem kellett nagy sülés nekik, mert elég vékonyra lettek kisodorva. Ezek reggeli időre már elkészültek és ezt reggeliztük a kenyérsütés napján. Olvasztott zsírral és tejföllel kentük meg, de fokhagymával is nagyon finom volt.

A régi házak padlója döngölt föld volt. Sok munkát igényelt a rendben tartása, gyakran kellett hét közben is javítgatni. Szombatonként a háziasszony felsikálta, hétköznap reggelente fel kellett locsolni söprés előtt, hogy ne legyen por a söpréskor. Vasárnap délelőttönként a falu lakosai vallásuk szerint misére, istentiszteletre mentek. Ezt csak nagyon kevesen mulasztották el. A katolikus plébános a szomszéd faluból járt át misézni, a református lelkész helyben lakott a templom szomszédságában.

A falut nagyon szorgalmas munkásemberek lakták. Minden munkában segítették egymást. Mindenki haszonállatokat tartott, sertést, szarvasmarhát, juhot, lovat, apró baromfit – tyúkot, kacsát, libát. Ezzel a család egész évi élelmezését meg tudták oldani, a földeken megtermelt növényekkel együtt. A lovak a földművelést, a teherszállítást segítették, a teheneknek köszönhetően minden tejtermékkel el tudták látni a családot. Tavasztól őszig a sertést, juhot, szarvasmarhát pásztor őrizte a legelőkön. Így otthon már nem igényeltek annyi élelmet. A gazdák télen otthon látták el az állatokat, de a sertések télen is kijártak a legelőre. Túl rossz idő esetén is kint voltak, csak akkor rövidebb ideig. Az élelmezés fontos része volt a gabona, amit szintén mindenki maga termelt meg. Az aratás és utána a cséplés is embert próbáló munka volt akkoriban. A kézikaszával learatott gabonát kévébe kötve mindenki a saját portáján kazlakba rakta. Volt a faluban egy gazda akinek volt cséplőgépe és Hoffer traktora. A traktorral vontatott cséplőgéppel mentek minden házhoz és csépelték ki a gabonát. Heincz András és Heincz Márton üzemeltették a cséplőgépet. A cséplés végeztével a szalmát kazlakba rakták, a szemes termény a padlásokra került. A búzából lisztet őröltettek a szigetvári malomban. Szigetvárra lovaskocsival vitték a gabonát. A gazdák malom előtt hosszú sorban várakoztak és érkezési sorrendben őrölték meg a búzájukat. Hajnalban indultak és késő este vagy másnap érkeztek vissza a liszttel.

[SZERZŐ: Lukács Sándorné sz. Jakab Margit]

[CÍM: A legkedvesebb hely]

Vásárosbéc, az én szívemnek kedves falum, az 1960-as években. Nem volt kövesút, autóval csak a tehetősebbek közlekedtek. Az egész falunak mindössze egy telefonja volt, rádió pedig csak néhány háztartásban akadt. Ezek hiánya nem akadály volt, mélyebb kapcsolatok tudtak kialakulni. Vásárosbéc akkoriban egy elzárt kis falu volt, mégis minden fontos hír és esemény megtalált bennünket. Ha lebetegedtünk, lovaskocsi vitt minket Somogyhárságyra orvoshoz, de ha komolyabb volt a betegség az orvos maga jött lóháton a betegekhez. Rohán János, Janibácsi hordta minden nap a postát, s ő hozta a mozi filmjeit is. Szombatonként a régi kultúrházban Balogh Kálmán bácsi vetítette nekünk a filmeket, és mindig telt ház volt. Mozi után gyakran zene lejátszós estekkel ünnepeltünk. Később élőzenés bálokat tartottak a faluban, ahol Borsi Imre és Tarró Gyula gondoskodtak a jókedvről. Összegyűltünk, táncoltunk, beszélgettünk - nem csupán szórakoztunk, hanem életre szóló kapcsolatokat alakítottunk.

[CÍM: Iskolaemlékek]

Az általános iskola felsős éveire tudok és emlékszem vissza nagyon szívesen. Akkoriban Németh András ,vagy ahogy mindenki szólította, Bandibácsi tanított bennünket. Bandi bácsi olyan ember volt, akire mindannyian felnéztünk, nyugodt hangú, türelmes, ugyanakkor hatalmas tiszteletet parancsolt, és ezt viszont kaptuk mi is.

Életkor szerint, osztatlan osztályokban tanultunk, ahol idősebbek a kisebbekkel egy osztályteremben voltak. Bandi bácsi tanította nekünk az összes tantárgyat, ahogy a testnevelést is. Ő tanított meg minket kézilabdázni, mi pedig mindent nagy lelkesedéssel fogadtunk szemben levő tó helyén egykor, és ügyesen is játszottunk. A mostani focipályával szemben egy salakos pálya volt. Itt zajlottak az iskolán kívüli edzések.

Vásárosbéc mindig a legkedvesebb hely lesz a szívemben.

[SZERZŐ: Tóth Lászlóné sz. Jakab Rózsa]

[CÍM: Aratás]

Ahogy közeledett Péter-Pál napja (június 29), a faluban egyre inkább nőtt a feszültség, kizárólag a közelgő aratás volt a beszédtéma a Tasi kocsma sörös pultjától a családi asztalig. Alakultak a családi arató brigádok, szervezték a cséplőgép személyzetét. Az aratás kezdetét a gazdák döntötték el, ez Péter-Pál környéki nap volt. Ha 29-én még nem érett meg a gabona, akkor néhány kaszavágással jelképesen elkezdték. Minden család maga vágta le a gabonát, ha nem győzte, akkor hívott napszámosokat, olyan gazdákat, akik előbb végeztek. Egy arató csapat négy főből állt, néha háromból. A kaszás után a marokszedő gyűjtötte össze a gabonát úgy, hogy a gabonafejek egy irányban legyenek. Amikor egy nagy ölre való volt a kezében, a kévekötöző azt összekötötte. A kötöző kötelet szalmaszálakból a kötélfonó készítette. Ha csak hárman voltak, a marokszedő fél kévére való gabonát gyűjtött össze, a másik felét forduló után a visszaúton tette hozzá. Ekkor kötözték össze a kévét.

Estefelé elkezdték a kévéket kepébe összerakni. Kilenc kévéből raktak egy kepét. És ez így ment nap mint nap hőségben, porban. Ha a családban nem volt, aki ebédet vigyen ki a mezőre, hideget ettek és vizes ruhával betakart demizsonból (amit a tábla szélén álló szederfa árnyékába tettek) itták a kútvizet. A kalászból a szemeket cséplőgép segítségével nyerték ki. A cséplőgép használata a huszadik század első felére jellemző. Bécen nem cséplőbandák végezték ezt a munkát, hanem a falu egyik legmódosabb családjai, a Heincz András és Kaizer János tulajdonában volt egy-egy gép, amivel bércséplést vállaltak. A háború előtt Heinczék már két gépet adtak bérbe. A cséplőgép volt az első olyan eszköz, ami rákényszerítette a gazdákat, hogy együtt, összehangoltan dolgozzanak. A kepéket kocsira rakták és behordták a telekre, a gazdaságba. Oda vontatták a cséplőgépet, amit traktor hajtott meg egy hosszú (tűzvédelem) 15-20 cm széles szíj segítségével, 15-16 ember kellett a gép működtetéséhez. Két ember a kazalba rakott kévéket juttatta el a gép mellé, ahonnan gép tetején álló adogatónak emelték fel. Az adogató adta át a kévét az etetőnek, aki egy kis mélyedésben állt, hogy kényelmesen, hajlongás nélkül tudjon dolgozni.

Az adogató az átadás pillanatában egy kicsi, kaszához hasonlító vágó eszközzel átvágta a kötelet, így az etető egyenletesen elosztva tudta a kévét a dobba behelyezni. Egyszerre két-három zsákba folyt a termény, amit azonnal mértek (lásd Kis Béla), ez volt az elszámolás alapja. 

A rostákból külön helyre folyt a pelyva és törek, amit szintén összegyűjtöttek. A pelyva a gabonaszem külső burka, a törek nagyobb méretű hulladék. Mindkettőt felhasználták, más takarmánnyal keverve, az állatok etetéséhez. A szalmát a szalmarázótól az elevátor szállította el a szalmakazal helyére. Mindezt hőségben, iszonyatos porban, hogy meglegyen a következő évben is a mindennapi kenyér. A képen, bal szélen áll az én gyönyörű anyám Tóth Terike, jobb szélen testvére Tóth Ilonka, Gréta! Nagypapa Kis Béla a láda mögött adminisztrál.

[CÍM: Apáink Tündérkertje]

A béci parasztgazdaságok alapvetően növénytermesztéssel és állattenyésztéssel foglalkoztak. Hozzátartozott minden gazdasághoz egy szőlőterület is. Gyümölcsöt csak a saját szükségletre termeltek két helyen, a ház mögötti hostélban és a szőlőben. Akkoriban az erdő a dombtetőn kezdődött, a hostél felnyúlt odáig. Nálunk alma, körte, szilva, barack termett, Lorencsics keresztmamáéknál egy hatalmas diófa is volt. A szőlőben volt a cseresznye- és a meggyfa. A cseresznyefa mellett bújt meg a lasponya (naspolya), amit októberben szedtünk le, mikor még kemény volt a termése. Nagyanyám a szalmazsák alá, az ágyba rakta el, és mikor egy-két hónap alatt megpuhult, akkor pótolta a téli vitaminhiányt. A gyümölcsökből lekvár, befőtt és természetesen, amiből lehetett (és miből nem lehetett?), pálinka készült.

Nagyanyám a szilvát ágakból font aszalón a napon szárította, télen kompótot főzött belőle, ezt adta a tejbegrízhez. Aki még nem evett birsalma kompótot, az semmit nem tud a világról. Szerencsére nálunk volt egy fa a szőlőben. Tóth nagyanyám pincéje mellett megbújt egy fügefa is, szívósan még termést is hozott minden évben. Természetesen minden szőlőben volt fehér, meg piros ribizli bokor és egres is. A gyümölcsfákat inkább ültették, nem oltották. A lekvárok királya számomra a nagyanyám által, folytonos kevergetés közben üstben főzött bőrös szilvalekvár, amit cserépbödönben tett el télire.

[CÍM: Mester emberek]

Reggel háromnegyed nyolc, kilépek a kiskapun, átmegyek a patak feletti gyaloghídon. Jobbra az árokparton hatalmas fekete szederfa, ami minden évben ellátta termésével a falu gyerekeit. Mögötte (ahol most a kultúrház áll) egy sötét épület, a kovácsműhely. A járda mellett balra a patak mellett hosszan nyúlik a kultúrház (most fák állnak a helyén). Elmegyek mellette, át az úton, és már ott is vagyok a templom-iskolában.

Életem első tíz évéből négy minden nap így indult (nyári szünet kivételével). Még vasárnap is, akkor a tíz órás nagymisére mentem ministrálni. Csoda-e, hogy ez a pár négyzetméter volt nekem a világ közepe? Délután a Mesterékkel is itt, a kovácsműhely előtt találkoztunk, hogy megbeszéljük az aznapi kalandokat, ami a focizástól egészen Jugoszlávia gyalogos megtekintéséig terjedt. Legalábbis ezt mondtuk, mikor este hazakeveredtünk. Ez több okból is kudarcos vállalkozás volt, nemcsak a távolságot becsültük meg rosszul, de az irányt is, mert északnak indultunk (a szőlőhegyen kötöttünk ki). Vagy éppen Oganov bácsi mérőbotját loptuk el, mert olyan szép formája volt. Persze lebuktunk, az öreg a házak fölött a hostélban kergetett bennünket és ékes magyarsággal kiabálta: B..om anyád Úristenit! Ha megfogim, úgy rugim valagin, hogy hatvan métert csuszim! Orosz volt az öreg.

A műhely ajtaja mindig nyitva volt, de a kicsi ablak miatt bent félhomály volt. Mélyen a fal mellett balra volt a fújtató, munkája eredményeként gyönyörű színekben izzott a szén, hogy a bőrkötényes Vida mester által beledugott nyersvas is átvegye a fehér-sárga-vörös átmenet színeit. Középen a hatalmas üllő, ami a kalapács nagyságától függően adott különböző hangokat. Vida mester kezében volt mindig a kisebb kalapács, mégis az történt a vassal, amit ő akart. Időközönként fehér felhő szállt fel sziszegő hang kíséretében a műhelyben, mikor a forró vasat a vizes kádba mártották. 

A földműves paraszt mindig tisztelte az iparosokat, mert eszközöket készítettek számára, a kovácsmestert azonban megkülönböztetett tisztelet övezte. Talán az ősi titok, az ősi elem, a tűz miatt. A kovács megszelídítette a tüzet, amitől mindenki félt, segítségével átalakította a vasat az ember számára hasznos eszközzé. Estefelé nemcsak a Tasi kocsmánál gyülekeztek a gazdák, hanem a kovácsműhely előtt is. Hol a lovakat kellett patkolni, hol valamilyen vasalkatrészt kellett cserélni. Ilyenkor Vida mester nekiállt, méretre elkészítette a patkót, és egy kis pataigazítás után felszögelte (a speciális szögeket is ő készítette) azt. Ilyenkor a környéket ellepte az égett szaru szaga. Sokszor nem volt kedvünk máshoz, néztük és hallgattuk a mestert, amint lassú, kiszámított, pontos mozdulatokkal végzi munkáját, beszélget a gazdákkal. Ott tapasztaltam meg, hogy igazuk van azoknak, akik a kovácsokat bölcs embereknek tartják.

Aztán jöttek a körmös traktorok, a Zetorok, a Dutrák és egyre inkább felváltották a lovakat, és Vida mesternek egyre kevesebb munkája lett. És egyszer csak bezárt a műhely. Vida mester a házánál (a Kossuth utcában az alvégen lakott) még folytatta a mesterségét egy ideig. A műhely eltüntetésének útján az első lépést unokabátyám, Heincz Feri tette meg. Nálunk nyaralt és élete első saját maga készítette csúzlijával dicsekedve lőtt mindenre, ami mozgott, és ami nem. Így lett áldozata ügyességének a kovácsműhely kicsiny ablaka is. Tettének meg is lett a következménye, az akkori tanácselnök, aki mellesleg Feri keresztapja is volt, berendelte nagyanyámat a tanácsháza emeleti irodájába.

Nagyanyámnak életében sok dolga nem volt hivatalos szervekkel, de hát berendelték, mennie kellett. Aztán a tárgyaláson a két fél megállapította, hogy unokabátyám bizony nagyon rossz gyerek, és fogadalmat tettek, hogy ezen közösen változtatnak. Most utólag visszagondolva, nem sikerült nekik.

[SZERZŐ: Lenczl József]

[CÍM: Az első hazugságom története]

Úgy hat éves lehettem, az 1960-as évek során, amikor felgyorsult Bécon a TSZ, ottani szóhasználattal a téeszcsé szervezése. Agitátorok járták a falut, s igyekeztek minden földtulajdonost, tehetősebb gazdát rábeszélni, hogy lépjenek be a TSZ.-be. Ami avval járt hogy a több generációk áldozatos munkájaként összegyűjtött földbirtokot, az összes lovat, tehenet, a nagyobb istállókat, eszközöket, (vetőgép, eke, borona stb.) önként dalolva adják be a közösbe. Így aztán azok, akik szorgalmasak, igyekvők voltak, ki lettek szolgáltatva azoknak, akik nem voltak olyan rátermettek a gazdálkodásban. Egy napi munka, egy munkaegység volt. Ennek értéke egységes volt, azoknak is akik nem dolgoztak annyit, úgy mint az igyekvőknek. Sok vita volt ebből. A Csernel Gyuszi bácsiékhoz beköltözött egy pilóta a családjával, hogy segítsék az agitátorokat, tekintélyük révén. Volt olyan, hogy bennünket, gyerekeket, s a fél falut odacsődítették a Tasi kocsma elé, mert meg fog jelenni a falu pilótája az égen, így téve tanúbizonyságot a falu népének, milyen jó dolog ez a téeszcsé!

Egyik délután, a Mamám (ő a Nagymamám volt, apai, Hubert Katalin), ijedten ugrott az ágy alá, mert a kutyánk ugatására kitekintett az ablakon, s amit látott az udvaron, megijesztette. Én voltam vele egyedül otthon, de nagy bátran kimentem az udvarra, hogy lássam mi is történt. S megláttam az udvarunk közepén a Vojcsik Józsi bácsit, a falu legnagyobb téeszcsé agitátorát, későbbi elnőkét. Kérdezte:

- Ki van itthon? Mire én megszeppenve, látván a Mamám ijedtségét, azt mondtam, hogy senki. - Hát a Kati mama merre?

- Hát a högyön! mondtam. 

Kezembe nyomott egy köteg papírost, hogy írja alá a belépést. Később ezt meg is tette, igy engedtek csak el bennünket a faluból. Már Kaposváron jókat derültünk, mikor földjáradék címén milyen nevetséges összegeket küldtek neki, postán. Amikor elsőáldozó lettem, és gyóntam, elmondtam a hazugságom történetét. Az Atya azt mondta, hogy ezt kellett tennem, és a Jóisten ezért megbocsájt. Akkor még nem tudtam, hogy van fehér hazugság is, ahogy a keleti népek mondják a jótékony hazugságot. Mi gyerekek ámulva csodálkoztunk, s még el is hittük, hogy ez a jövő. Ártatlanok és naívak voltunk. Gyártottuk a porcsibéket az utcán, s mikor támadt a libák gúnárja, mi hatalmas porfelbőbe bújtunk el. Másik kedvencünk a bilinckézés volt. Ez egy földbe vájt apró lyukba helyezett, két végén kihegyezett apró farúd megbillegetésével járó röptetés volt, egy hosszabb bottal. Aztán volt a Luca napi kotyulás, nyársdugás, disznóöléskor. S voltak Mári néném meséi…”az engedetlen feleségről, aki összeveszett a férjével, melyik kupac a széna, s melyik a szalma. S hogy ne legyen igaza senkinek, összekeverte a két kupacot. Na most akkor kinek van igaza? A férj ráhagyta, oda dobta a tehenek elé a kevert kupacot, no majd a riskák kiválogatják. Kivárta a fejés idejét, a feleség el volt foglalva, bement a konyhába, és össszekeverte a sót a cukorral. Mikor hétvégén a feleség süteményt akart sütni, nem sikerült édesre sütni az almáspitét. Mikorra rádöbbent a valóságra, a férj nevetve mondta, no most akkor, ahogy a tehenek, te is válogasd szét a cukrot, a sótól!.”

Akinek papírja volt, engedélyezték nekik, hogy elmenjen a városba dolgozni. A Jóska papám Kaposvárra járt kubikus munkára, a SÁÉV- hoz , előre vetítve a városba költözésünk lehetőségét. Életem első telefonját tőle kaptam! Később az első gitárt is neki köszönhettem. De az első hangszert a Mamámtól kaptam, aki engedélyt kapott, hogy a kitelepített szüleit meglátogassa, az NDK-ban. Egy Weltmeister dupla szájharmónika volt, a világ csodája!

Apám, s Anyám nevén nem volt semmi, ők könnyebben szabadultak, csak az Ómama halála után tudtunk a városba menni, ahol a szüleim a biztosabb, élhetőbb világ lehetőségét remélték. Így csak az első általánost végeztem el ott, de itt értek életem első benyomásai, életre szóló hatásai, amik örökre megalapozták az életszemléletem. Az első Mikulás, a Jézuska várás, az első hó. A litánia miséket szerettem, mert ott a gyertyaviaszból szobrokat gyúrtam. A disznóölés, az első mozi, és itt láttam a Híradóban a Csordás 4-es ikreket, akikkel később találkoztam a városi iskolában.

A gyermeki hit, bizalom, rácsodálkozás alapjait Bécnak, szüleimnek, az ottani, akkori közösségnek köszönhetem. Így, amikor szóba kerül, ellágyulok, és kicsit sajnálom, hogy akkor el kellett jönnöm onnan gyerekként. A visszavágyakozás végig kiséri életem, és megdobban a szívem, hevesebben ver, ahogy előjönnek a régi emlékek, amikor ott vagyok. Most, a hetvenen túl megmaradt, s visszajött a természetközeli élet utáni vágy, s újból vidéken élek. Köszönet, és hála azoknak, akik újból életre keltették kicsiny falumat. 

Gersekarát, 2025. március 14.

[SZERZŐ: Fölső Lenczl János]

[CÍM: Lakodalom vásárosbéci módra]

Avagy, ki segített hidegen tartani a krémes süteményeket?

A lagzi Vásárosbécen nem egy estét, hanem egy egész hetet jelentett. Voltaképpen az egész falu ünnepe volt, nem csupán a menyasszonyé és a vőlegényé. A helyszín hagyományosan a kultúrház volt, mármint a régi kultúrház épülete. (Ennek alapjai megmaradtak, a régi épület valójában része a mai kultúrháznak.) Akkoriban egy nagyterem, az előtér és a kisebb helyiségek várták a vendégeket. Viszont a lagzira felállított sátrakban, kint is létesítettek ülőhelyeket, ezek voltak a fiatalok kedvencei.

Valójában a készülődés már hónapokkal az esemény előtt elkezdődött. Az első volt a pálinkafőzés, ami mindig is a férfiak dolga volt és akár már fél évvel az esküvő előtt elkészült a szükséges mennyiségű pálinka. Ezt a szokást a mi családunk is követte, de azért nálunk mégiscsak történt valami, ami „kicsit félrebillentette” a szokásos rendet:

A volt-nincs esküvői pálinka esete

Leendő anyósom és a nagymama is szorgalmasan készült a lagzira. A megfőzött pálinkát a nagyi elrakta jó, „biztos helyre”, hogy meglegyen a nagy napra. Az esküvő közeledtével anyósom neki is látott volna a likőrök készítésének. Vette volna elő a pálinkát a szekrény aljából, de azt bizony hiába, mert az márpedig nem volt ott! Valahogy nyoma veszett az értékes nedűnek. Az egész család bőszen kereste a pálinkát, de persze mindhiába. Végül az egyik unokahúg szólalt meg nagy őszintén:

- Nénje, ne is keresd, már régen megitták a…

Azt is elmondta persze, hogy kik itták meg, de ez maradjon titok. Hát „így esett, a nagy eset”, hogy gyorsan másik adag pálinkát kellett keríteni. Szerencsére jutott idő mindenre, sőt a finom likőrök is - vérnarancs, kókusz, tojás és csoki – mind elkészültek, Koko édesanyjának szorgos kezei nyomán. Igaz, ezek egy része is áldozatul esett a fiatalok kóstolgatásának, de azért jutott is, maradt is.

Ennyit a pálinkáról, lássuk, hogyan készültek az asszonyok, a tennivalókkal. Már hetekkel előre szorgoskodtak, hogy a ”kosárban”, amit majd a helyszínre hoznak, minden meglegyen, ami csak kell! Az esküvő előtti héten a sátorállítás, sparheltek, főző-sütő helyek és a rendkívül fontos kemence előkészítése zajlott. Az ételek és sütemények elő- és elkészítése hétfőtől-péntekig tartott, minden napra megvolt a tennivalók pontos sorrendje. Mindeközben izgalom, várakozás, együtt és összedolgozás, jókedv, mulatozás, mind-mind hozzátartoztak ahhoz a varázslathoz, amit egy vásárosbéci lagzi jelentett.

De térjünk vissza azokra a bizonyos „kosarakra”, pár mondat erejéig: A lagzit előkészítő héten hozták meg a kosarakat. Ez azt jelentette, hogy a faluból szinte minden asszony, akinek családja csak kapcsolatban állt velünk, étellel teli kosarakat hozott a házhoz. Így a meghívottak, a közeli és távolabbi rokonok, szomszédok, a hegyi munkákban, kapálásban segítő asszonyok, barátok, munkahelyi kollegák, mind jöttek szépen sorban, ki-ki, ahogy tudott, gyalog, biciklivel, kezükben egy-egy nagy fonott kosárral, benne pedig a felajánlott hozzávalókkal. És hogy mi volt a kosarakban? Alapanyagok a sütéshez-főzéshez: liszt, cukor, tojás, dió, mák, lekvár, kakaópor, margarin, vaníliás cukor, sütőpor, stb. Ezen felül mindenki hozott egy-egy élő tyúkot is, amelyet később együtt vágtak le az asszonyok, a leendő lakodalmi leveshez. A hozzávalókat a család spájzában kialakított polcokra rendszerezték, címke vagy jegyzet jelezte, hogy ki-mit hozott.

Az esküvő előtti hét konyhai előkészületei: Hétfőtől keddig, száraztészta, linzer, pogácsa, géptészta készült. Szerdától csütörtökig a krémes sütemények lapjait sütötték meg. Péntek volt a napja a kuglófok és a kalácsok elkészítésének, a krémes és töltelékes sütemények megtöltésének, mint pl. a barackmag és a barack (receptek nálam).

Ami talán a legizgalmasabb volt, ezen a napon történt meg a PEREC-sütés is. Mindemellett pénteken tartották meg a disznóvágást is.

Találós kérdés:- Hogy tudtuk a krémes süteményeket hidegen tartani, péntekről szombatra virradóra? Ki, vagy mi volt segítségünkre?

- No, ezt úgyse találja ki senki! Aki mégis, annak küldöm a barackmag-receptet…

- Hát maga a Jóisten!

Az úgy volt, - ahogy az szokott is lenni – hogy a kultúrház volt a lagzink helyszíne. Nem messze onnan, pedig mi is leghűvösebb hely? Hát a katolikus templom! Bizony, a Jóisten segedelmével, megengedték nekünk, hogy a sütik és a torták péntekről-szombatra ott várják sorukat, „megszentülve”!

[SZERZŐ: Jakab Józsefné sz. Kovács Márta]

[CÍM: Majális a tölösben]

Ez a kis történet emlékezetes marad. 1957-ben, egy szép májusi napon történt, én 13 éves voltam. Mindenre érdeklődéssel figyeltem, azon kívül eleven rossz gyerek voltam, minden lében kanál, a barátaim között pedig vezéregyéniség. Volt is néhány galibám a nevelőszüleimmel kapcsolatban, nem bírtak velem, és az iskolában rosszalkodtam, ki is kaptam néhányszor. Napokkal az előtt a majális előtt és a régebben is a Tasi kocsmánál, a kuglipályán állandó állogató voltam, de minden esetben párbajt vívtam a társaimmal, és aki győzött, az állogatott vasárnaponként. Néha azért volt bennem kollegalitás, lehetőleg engedtem a barátaimnak is állogatni ezért aztán jó barátság maradt fent közöttünk és együtt hajtottuk végre, amit ránk bíztak és megbízhatóak is voltunk. 

Amúgy rokonságban álltam a Tasiékkal, a nevelőm jóvoltából. A majális előtt négy nappal, azt mondja nekem Margit néni:

- Pista fiam, ügyes gyerek vagy, a barátaiddal holnap reggel kimentek a tölösbe, a fiam kíséretében -a Jóskával-, a fenyves alját szépen tisztába teszitek. A levelet elhordjátok, égetni nem szabad, a gallyakat kihordjátok, és gereblyével tisztába teszitek, hogy lehessen táncolni és a padoknak és az asztaloknak legyen helye, a zenekarnak és a főzéshez egyaránt.

- Margit néni, miért kell ott rendet tenni?

- - Azért Pista fiam, mert ott május elsején majális lesz, ha rendes munkát végeztek azon a napon és segítetek nekem felszolgálni, ingyen kaptok enni és inni.

No persze galambot lehetett volna velem fogatni, megbeszéltem a barátaimmal a részletet, elmondtam a teendőt, milyen szerszámokat hozzanak. Szombaton reggel korán gyülekeztünk a Tasi kocsmánál, kapával, fejszével, gereblyével és természetesen ágseprűvel, mellyel tisztára seperjük a terepet. Margit néni ellátott bennünket enni és innivalóval és Jóska kíséretében lendültünk a tölösbe. Borsi János bácsi háza mögött értünk a tölösbe, ahol szép egyenes terület tárult elénk a fenyves alatt, idilli hely volt. Abban az időben, mielőtt a tölösbe értünk volna, előttünk gyönyörű szép tölgyfa állott, mely több száz éves lehetett és tőle nem messze szintén állt még egy, a társa. Ezeket csak öt ember tudta átölelni, mert ezek életfák voltak.

Vasárnap reggel mindnyájan a kocsmánál voltunk Margit néni mindenkinek málnát adott és egy tálon sok-sok süteményt. Ezután történt a parancs kiosztás, mi a teendőnk. A lovas kocsira asztalokat, padokat és italokat raktunk, a söröshordókat már a felnőttek rakták fel, az már nekünk igen csak nehéz lett volna. A tölösben segítettünk lepakolni az asztalokat a padokat és a söröshordókat itt is a felnőttek rakták le. A bográcsokat, a borokat, szeszeket és üdítőket mi is segítettük.

Nagy üstökben főzték a finom szarvaspörköltet és a borjúpörköltet az avatott séfek, személy szerint Sudár Zoli, Mike Zoli és Kósa Kálmán. Az italmérést Povolni Jóska és Margit néni intézte és mindig rajtunk volt a szeme. Külön asztal állt a rendelkezésünkre, ital és ebéd bőven volt a számunkra és diós kalács és mákos is ott illatozott az asztalon. Délelőtt tízóra tájban megérkeztek a zenészek, Kovács Lajos bácsi kíséretében, a helyük már készen állt. A söntés egy nagy fenyő alatt volt, a ponyva takarta a meleg ellen és egyéb gally elhullása miatt, nehogy sérülést okozzon. Szerencsére ezen a napon szép tavaszi idő volt. A kellemes, hűs fenyők alatt jól esett az ital, úgy a felnőtteknek, mint nekünk. Természetesen úgy a szarvaspörkölt, mint a borjúpörkölt csiklandozta az orrunkat és a nyál összegyülemlett a szánkban, már alig vártuk, hogy ehessünk. Az illatok szálltak és lengtek a környéken nem csoda, ha a környék kutyái ott lődörögtek az erdő szélén, de nem mertek közel merészkedni.

Egy órakor Lajos bácsi zenekara trombitával a himnuszt muzsikálta el és utána a zenészek kaptak előbb ebédet és a többi vendég utánuk. Szólt a zene az ebéd alatt. Mi is ki lettünk szolgálva, királyi módra, természetesen ingyen volt az ebédünk. A többi vendégnek fizetni kellett és az italért is ugyanúgy. Ezen a napon tán a nap is kerekebb volt, mint máskor és fényesebb is tán, mint máskor, mindenki táncolt, mulatott, daloltak önfeledten késő estig. Mi következtünk. Újra pakolás haza, derekasan helyt álltunk egész végig. Természetesen este engedéllyel kaptunk vacsorát, és aztán mi mentünk haza. Utána a kocsmában bál volt reggelig és sokan tántorogva énekeltek az utcán, mikor mentünk az iskolába, mi pedig mosolyogtunk a dülöngélő embereken.

[SZERZŐ: Czene István]
